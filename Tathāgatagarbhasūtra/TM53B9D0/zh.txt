大方等如來藏經
大方廣如來藏經
東晋天竺三藏佛陀跋陀羅譯 “Translated during the Eastern Jin by the Tripiṭaka [specialist] Buddhabhadra [from] India.”
開府儀同三司　特進試鴻臚卿　肅國公 食邑三千戸　賜紫贈司空　諡大鑒正號 大廣智大興善寺三藏沙門不空奉詔譯 “In compliance with an imperial decree translated by the Tripiṭaka [Specialist] of the temple Da Xingshan, with the title “One of Great and Wide Knowledge”, the Śrāmaṇa Amoghavajra, Commander Unequalled in Honor, Specially Promoted Probationary Chief of the Court of State Ceremonial, Duke of Su [with] a Fief of 3,000 Households, endowed with a purple [robe], given [the title of a] Minister of Works, posthumously called ‘One Who Greatly Reveals Righteousness’.”
如是我聞。一時佛在王舍城耆闍崛山中。寶月講堂栴檀重閣。成佛十年與大比丘衆百千人倶。
如是我聞。一時婆伽梵。住靈鷲山寶蓋鹿母宅。於栴檀藏大樓閣中。成等正覺十年之後。當熱時際。與大苾芻衆千人倶有學無學聲聞羅漢。諸漏已盡無復煩惱。皆得自在心善解脱。慧善解脱獲得正智。猶如大龍所作已辦。捨棄重擔逮得已利。盡諸有結到於彼岸。

所謂具壽大迦葉波具壽漚樓頻迦葉波。具壽那提迦葉波具壽伽耶迦葉波。具壽大迦旃延具壽倶郗羅。具壽薄倶羅具壽離波多。具壽須菩提具壽滿慈子。具壽語自在具壽舍利子。具壽大目揵連具壽憍陳如。具壽烏陀夷具壽羅呼羅。具壽難陀具壽鄔波難陀具壽阿難陀。與如是等上首苾芻一千人倶。
菩薩摩訶薩六十恒河沙。皆悉成就大精進力。已曾供養百千億那由他諸佛。皆悉能轉不退法輪。若有衆生聞其名者。於無上道終不退轉。
復有六十殑伽河沙數菩薩摩訶薩倶。從種種佛刹而來集會。皆是一生補處。得大神通力無所畏。已曾承事無量倶胝那庾多百千諸佛。悉皆能轉不退法輪。若有無量阿僧祇世界有情纔稱名者。皆於阿耨多羅三藐三菩提得不退轉。
其名曰法慧菩薩。師子慧菩薩。金剛慧菩薩。調慧菩薩。妙慧菩薩。月光菩薩。寶月菩薩。滿月菩薩。勇猛菩薩。無量勇菩薩。無邊勇菩薩。超三界菩薩。觀世音菩薩。大勢至菩薩。香象菩薩。香上菩薩。香上首菩薩。首藏菩薩。日藏菩薩。幢相菩薩。大幢相菩薩。離垢幢菩薩。無邊光菩薩。
所謂法慧菩薩師子慧菩薩。虎慧菩薩義慧菩薩。勝慧菩薩月光菩薩。寶月光菩薩滿月光菩薩。大勇健菩薩無量勇健菩薩。無邊勇健菩薩三世勇健菩薩。得大勢菩薩觀自在菩薩。香象菩薩香悦菩薩。香悦吉祥菩薩吉祥藏菩薩。計都菩薩大幢菩薩。無垢幢菩薩無上幢菩薩。
放光菩薩。離垢光菩薩。喜王菩薩。常喜菩薩。寶手菩薩。虚空藏菩薩。離憍慢菩薩。須彌山菩薩。光徳王菩薩。總持自在王菩薩。總持菩薩。滅衆病菩薩。療一切衆生病菩薩。歡喜念菩薩。饜意菩薩。常饜菩薩。普照菩薩。月明菩薩。寶慧菩薩。轉女身菩薩。大雷音菩薩。導師菩薩。不虚見菩薩。一切法自在菩薩。彌勒菩薩。文殊師利菩薩。如是等六十恒河沙菩薩摩訶薩。從無量佛刹。
極解寶刹菩薩無垢寶刹菩薩。歡喜王菩薩常歡喜菩薩。虚空庫菩薩迷盧菩薩。大迷盧菩薩蘇迷盧菩薩。功徳寶光菩薩陀羅尼自在王菩薩。持地菩薩除一切有情病菩薩。歡喜意菩薩憂悲意菩薩。無憂菩薩光藏菩薩。栴檀菩薩於此無爭菩薩。無量雷音菩薩起菩提行菩薩。不空見菩薩一切法自在菩薩。慈氏菩薩曼殊室利童眞菩薩。如是等而爲上首。有六十殑伽沙數菩薩摩訶薩倶
與無央數天龍夜叉乾闥婆阿修羅迦樓羅緊那羅摩睺羅伽倶。悉皆來集尊重供養
復有無量世界中。無量阿僧祇。天龍藥叉揵達嚩阿蘇羅嚕茶緊那羅摩呼羅伽人非人等皆來集會。復有國王大臣寮佐。長者居士及諸人衆皆來集會爾時世尊。與百千衆前後圍遶恭敬供養。
爾時世尊於栴檀重閣。正坐三昧而現神變。有千葉蓮華大如車輪。其數無量色香具足而未開敷。一切花内皆有化佛。上昇虚空彌覆世界猶如寶帳。一一蓮花放無量光。一切蓮花同時舒榮。
爾時世尊於栴檀藏大樓閣中。食時後入佛神力故。從栴檀藏忽然涌出倶胝那庾多百千蓮花。一一蓮花有倶胝那庾多百千葉。量如車輪色香具足。是諸蓮花上昇虚空。遍覆一切諸佛刹土共相合成。如寶宮殿安住虚空。彼一切倶胝那庾多百千蓮花皆悉開敷。於一一花中皆有如來結跏趺坐。具三十二大丈夫相放百千光。
佛神力故須臾之間皆悉萎變。其諸花内一切化佛結加趺坐。各放無數百千光明。於時此刹莊嚴殊特。一切大衆歡喜踊躍。怪未曾有
是時以佛威神力故。諸蓮花葉忽然痿瘁。形色臭穢而可厭惡皆不悦意。於花胎中諸如來等。各放無量百千光明。普現一切諸佛刹土皆悉端嚴爾時一切菩薩及四部衆皆悉驚愕。生奇特想怪未曾有。
咸有疑念。今何因縁無數妙花忽然毀變。萎黒臭穢甚可惡饜
以佛世尊現作如是神通之事。大衆見斯咸懷疑惑作是念言。何因縁現倶胝那庾多百千蓮花。於須臾頃形色變壞。甚可厭惡無復悦意。於蓮花中現如來相。結跏趺坐放百千光明。如是光明令人愛樂爾時金剛慧菩薩摩訶薩。及諸大衆皆悉雲集於栴檀藏大樓閣中恭敬而坐
爾時世尊。知諸菩薩大衆所疑。告金剛慧。善男子。於佛法中諸有所疑恣汝所問。時金剛慧菩薩知諸大衆咸有疑念。而白佛言。世尊。以何因縁。無數蓮花中皆有化佛。上昇虚空彌覆世界。須臾之間皆悉萎變。一切化佛各放無數百千光明。衆會悉見合掌恭敬。
爾時世尊告金剛慧菩薩摩訶薩言。汝善男子今應可問如來應正等覺甚深法要爾時金剛慧菩薩摩訶薩承佛聖旨。普爲一切天人世間。菩薩摩訶薩及四部衆懷疑惑故。白佛言世尊以何因縁。一切世界現於倶胝那庾多百千蓮花。一切於花胎中皆有如來。結跏趺坐放百千光。是諸蓮花忽然之間。形色可惡而令生厭。於彼花中倶胝那庾多百千如來。合掌而住儼然不動
爾時金剛慧菩薩。以偈頌曰
爾時金剛慧菩薩摩訶薩以伽他問曰
我昔未曾覩 神變若今日 見佛百千億 坐彼蓮花藏各放無數光 彌覆一切刹 離垢諸導師 莊嚴諸世界蓮花忽萎變 莫不生惡饜 今以何因縁 而現此神化我覩恒沙佛 及無量神變 未曾見如今 願爲分別説
我曾不見如來相 而作神通之變化 現佛無量千倶胝 住蓮花胎寂不動放千光明而影現 悉皆映蔽諸佛刹 奇特於法而遊戲 彼諸佛等悉端嚴猶如妙寶而顯現 於惡色蓮花中坐 是蓮花葉皆可惡 云何作是大神通我曾見佛如恒沙 見彼殊勝神通事 我未曾見如是相 如今遊戲之顯著唯願天中尊説示 何因何縁而顯現 唯願世利作哀愍 爲除一切諸疑惑
爾時世尊。告金剛慧及諸菩薩言。善男子。有大方等經名如來藏。將欲演説故現斯瑞。汝等諦聽善思念之。咸言善哉願樂欲聞。佛言
爾時世尊告金剛慧等上首菩薩。及一切衆菩薩言。諸善男子有大方廣如來藏經甚深法要。如來欲説是故先現如是色相。汝等善聽極善聽作意思惟爾時金剛慧菩薩等一切菩薩摩訶薩言。善哉世尊願樂欲聞佛言
善男子。如佛所化無數蓮花忽然萎變。無量化佛在蓮花内。相好莊嚴結加趺坐。放大光明衆覩希有靡不恭敬。如是善男子。我以佛眼觀一切衆生。貪欲恚癡諸煩惱中。有如來智如來眼如來身。結加趺坐儼然不動。善男子。一切衆生。雖在諸趣煩惱身中。有如來藏常無染汚。徳相備足如我無異。
諸善男子。如此如來變化蓮花忽然之間。成惡色相。臭穢可惡令不愛樂。如是花中而現佛形。結跏趺坐放百千光明。相好端嚴人所樂見。如是知已有多天龍藥叉健達嚩阿蘇羅彼善男子善女人。爲於煩惱之所凌沒。於胎藏中有倶胝百千諸佛悉皆如我。如來智眼觀察彼等有佛法體。結跏趺坐寂不動搖。於一切煩惱染汚之中。如來法藏本無搖動。諸有趣見所不能染。是故我今作如是言。彼等一切如來如我無異。善男子如是如來以佛智眼。見一切有情如來藏。


又善男子。譬如天眼之人。觀未敷花見諸花内有如來身結加趺坐。除去萎花便得顯現。如是善男子。佛見衆生如來藏已。欲令開敷爲説經法。除滅煩惱顯現佛性。
善男子譬如以天妙眼。見於如是惡色惡香。諸蓮花葉纒裹逼迫。是以天眼見彼花中。佛眞實體結跏趺坐。既知是已欲見如來。應須除去臭穢惡業。爲令顯於佛形相故。如是如是。善男子如來以佛眼。觀察一切有情如來藏。令彼有情欲瞋癡貪無明煩惱藏。悉除遣故而爲説法。由聞法故則正修行。即得清淨如來實禮。
善男子。諸佛法爾。若佛出世若不出世。一切衆生如來之藏常住不變。但彼衆生煩惱覆故。如來出世廣爲説法。除滅塵勞淨一切智。善男子。若有菩薩信樂此法。專心修學便得解脱。成等正覺普爲世間施作佛事。
善男子如來出世若不出世。法性法界一切有情。如來藏常恒不變復次善男子。若諸有情可厭煩惱藏纒。爲彼除害煩惱藏故。淨如來智故。如來應正等覺。爲於菩薩而説法要。作如是事令彼勝解。既勝解已於法堅持。則於一切煩惱隨煩惱而得解脱。當於是時如來應正等覺。於其世間而得其數。是能作於如來佛事。
爾時世尊以偈頌曰
爾時世尊説伽他曰
譬如萎變花 其花未開敷 天眼者觀見 如來身無染除去萎花已 見無礙導師 爲斷煩惱故 最勝出世間佛觀衆生類 悉有如來藏 無量煩惱覆 猶如穢花纒我爲諸衆生 除滅煩惱故 普爲説正法 令速成佛道我已佛眼見 一切衆生身 佛藏安隱住 説法令開現
如彼蓮花可厭惡 并其胎葉及鬚蕊 譬如天眼而觀見 是如來藏無所染若能除去萎花葉 於中即見如來身 復不被諸煩惱染 則於世間成正覺今我悉見諸有情 内有如來微妙體 除彼千倶胝煩惱 令厭惡如萎蓮花我爲彼等而除遣 我智者常説妙法 佛常思彼諸有情 悉皆願成如來體我以佛眼而觀見 一切有情住佛位 是故我常説妙法 令得三身具佛智


復次善男子。譬如淳蜜在巖樹中。無數群蜂圍繞守護。時有一人巧智方便。先除彼蜂乃取其蜜。隨意食用惠及遠近。如是善男子。一切衆生有如來藏。如彼淳蜜在于巖樹。爲諸煩惱之所覆蔽。亦如彼蜜群蜂守護。我以佛眼如實觀之。
復次善男子譬如蜜房。懸於大樹其状團圓。有百千蜂遮護其蜜。求蜜丈夫以巧方便。駈逐其蜂而取其蜜隨蜜所用。如是如是善男子。一切有情猶如蜜房。爲倶胝百千煩惱隨煩惱之所藏護。以佛智見能知此已。則成正覺。善男子如是蜜房。智者丈夫既知其蜜。亦復了知於倶胝百千衆煩惱蜂之所守護。如是一切有情。以如來智見知已成佛。於彼爲倶胝百千煩惱隨煩惱之所遮覆。
以善方便隨應説法。滅除煩惱開佛知見。普爲世間施作佛事。
善男子如來以巧方便力。爲害蜂者教諸有情。驅逐欲瞋癡慢憍覆忿怒嫉慳煩惱隨煩惱故。如是説法。令諸有情不爲煩惱之所染汚。無復逼惱亦不附近。善男子云何此等有情。我以如來智見爲淨。除故於諸世間而作佛。事善男子以清淨眼。見諸有情如是清淨。
爾時世尊以偈頌曰
爾時世尊説伽陀曰
譬如巖樹蜜 無量蜂圍繞 巧方便取者 先除彼群蜂衆生如來藏 猶如巖樹蜜 結使塵勞纒 如群蜂守護我爲諸衆生 方便説正法 滅除煩惱蜂 開發如來藏具足無礙辯 演説甘露法 普令成正覺 大悲濟群生
猶如蜜房状團圓 衆蜂護而所隱覆 求蜜丈夫而見已 悉皆駈逐於衆蜂我見有情在三有 亦如蜜房無有異 倶胝衆生煩惱蜂 彼煩惱中如來住我佛常爲淨除故 害彼煩惱如逐蜂 以巧方便爲説法 令害倶胝衆煩惱云何成佛作佛事 常於世間如蜜器 猶如辯才説好蜜 令證如來淨法身


復次善男子。譬如粳糧未離皮糩。貧愚輕賤謂爲可棄。除蕩既精常爲御用。
復次善男子。譬如稻麥粟豆。所有精實爲糠所裹。若不去糠不堪食用。善男子求食之人。若男若女以其杵臼舂去其糠而充於食
如是善男子。我以佛眼觀諸衆生。煩惱糠糩覆蔽如來無量知見。故以方便如應説法。令除煩惱淨一切智。於諸世間爲最正覺。
如是如是。善男子如來應供正遍知。以如來眼。觀見一切有情具如來體。爲煩惱皮之所苞裹。若能悟解則成正覺。堅固安住自然之智。善男子彼如來藏。處在一切煩惱之中。如來爲彼有情除煩惱皮。令其清淨而成於佛。爲説於法。常作是念。何時有情去一切煩惱。藏皮得成如來出現於世。
爾時世尊。以偈頌曰
爾時世尊説伽他曰
譬一切粳糧 皮糩未除蕩 貧者猶賤之 謂爲可棄物外雖似無用 内實不毀壞 除去皮糩已 乃爲王者膳我見衆生類 煩惱隱佛藏 爲説除滅法 令得一切智如我如來性 衆生亦復然 開化令清淨 速成無上道
譬如稻穀與粟床 大小麥等及於豆 彼等爲糠之所裹 是不堪任於所食若能舂杵去於糠 於食種種而堪用 精實處糠而不堪 不懷有情爲作利我常觀見諸有情 以煩惱裹如來智 我爲除糠説妙法 願令速悟證菩提與我等法諸有情 住百煩惱而藏裹 爲令淨除我説法 何時速成諸佛身


復次善男子。譬如眞金墮不淨處。隱沒不現經歴年載。眞金不壞而莫能知。
復次善男子。譬如臭穢諸惡積聚。或有丈夫懷挾金磚於傍而過。忽然悞落墜于穢中。而是金寶沈沒臭穢。或經十年或二十年。或五十年或百千年處於糞穢。是其本體不壞不染。亦不於人能作利益。
有天眼者語衆人言。此不淨中有眞金寶。汝等出之隨意受用。如是善男子。不淨處者無量煩惱是。眞金寶者如來藏是。有天眼者謂如來是。是故如來廣爲説法。令諸衆生除滅煩惱。悉成正覺施作佛事。
善男子有天眼者。見彼金磚在於臭穢。告餘人言丈夫汝往。於彼糞穢之中有金勝寶。其人聞已則便取之。得已淨洗隨金所用。善男子臭穢積聚者。是名種種煩惱及隨煩惱。彼金磚者是名不壞法。有天眼者則是如來應正遍知。善男子。一切有情如來法性眞實勝寶。沒於煩惱臭穢之中。是故如來應正等覺。爲於有情除諸煩惱臭穢不淨。而説妙法當令成佛。出現世間而作佛事。
爾時世尊以偈頌曰
爾時世尊説伽他曰
如金在不淨 隱沒莫能見 天眼者乃見 即以告衆人汝等若出之 洗滌令清淨 隨意而受用 親屬悉蒙慶善逝眼如是 觀諸衆生類 煩惱淤泥中 如來性不壞 隨應而説法 令辦一切事 佛性煩惱覆 速除令清淨
譬如有人懷金磚 忽然悞落於糞穢 彼處穢中多歳年 雖經久遠而不壞有天眼者而觀見 告餘人言此有金 汝取應洗隨意用 如我所見諸有情沒煩惱穢流長夜 知彼煩惱爲客塵 自性清淨方便説 令證清淨如來智


復次善男子。譬如貧家有珍寶藏。寶不能言我在於此。既不自知又無語者。不能開發此珍寶藏。一切衆生亦復如是。如來知見力無所畏。大法寶藏在其身内。不聞不知耽惑五欲。輪轉生死受苦無量。
復次善男子譬如貧窮丈夫。宅内地中有大伏藏。縱廣正等一倶盧舍。滿中盛金。其金下深七丈大量。以地覆故。其大金藏曾不有言語。彼丈夫丈夫我在於此名大伏藏。彼貧丈夫心懷窮匱。愁憂苦惱日夜思惟。於上往來。都不知覺。不聞不見彼大伏藏在於地中。如是如是善男子一切有情住於執取作意舍中。而有如來智慧。力無所畏諸佛法藏。於色聲香味觸耽著受苦。由此不聞大法寶藏。況有所獲。若滅彼五欲則得清淨」
是故諸佛出興于世。爲開身内如來法藏。彼即信受淨一切智。普爲衆生開如來藏。無礙辯才爲大施主。如是善男子。我以佛眼觀諸衆生有如來藏。故爲諸菩薩而説此法。
復次善男子如來出興於世。於菩薩大衆之中。開示大法種種寶藏。彼勝解已則便穿掘。入菩薩住如來應供正遍知。爲世間法藏。見一切有情未曾有因相。是故譬喩説大法藏爲大施主。無礙辯才無量智慧。力無所畏不共佛法藏。如是善男子。如來以清淨眼。見一切有情具如來藏。是以爲於菩薩宣説妙法。
爾時世尊以偈頌曰
爾時世尊説伽他曰
譬如貧人家 内有珍寶藏 主既不知見 寶又不能言窮年抱愚冥 無有示語者 有寶而不知 故常致貧苦佛眼觀衆生 雖流轉五道 大寶在身内 常在不變易如是觀察已 而爲衆生説 令得智寶藏 大富兼廣利若信我所説 一切有寶藏 信勤方便行 疾成無上道
譬如貧人家伏藏 金寶充滿在於中 是彼不動不思惟 亦不自言是某物彼人雖復爲主宰 受於貧乏而不知 彼亦不説向餘人 而受貧窮住苦惱如是我以佛眼觀 一切有情處窮匱 身中而有大伏藏 住諸佛體不動搖見彼體爲菩薩説 汝等穿斯大智藏 獲得離貧作世尊 能施無上之法財我皆所説而勝解 一切有情有伏藏 若能勝解而精勤 速疾證於最勝覺


復次善男子。譬如菴羅果内實不壞。種之於地成大樹王。如是善男子。我以佛眼觀諸衆生。如來寶藏在無明殼。猶如果種在於核内。
復次善男子譬如藤子多羅子。贍部果子阿摩羅果子。由其子芽展轉相生成不壞法。若遇地縁種植於其。久後成大樹王。如是如是善男子。如來以如來眼。見一切有情欲瞋癡貪無明煩惱乃至皮膚邊際。
善男子。彼如來藏清涼無熱。大智慧聚妙寂泥洹。名爲如來應供等正覺。善男子。如來如是觀衆生已。爲菩薩摩訶薩淨佛智故顯現此義。
彼欲瞋癡無明煩惱藏中有如來藏性。以此名爲有性。若能止息名爲清涼。則名涅槃。若能淨除無明煩惱是有情界。是則名爲大智聚體。彼之有情名大智聚。若佛出現於天世間説微妙法。若見此者則名如來。善男子若彼見如來應正等覺。令諸菩薩摩訶薩。咸皆悟解如來智慧令顯現故。
爾時世尊以偈頌曰
爾時世尊説伽他曰
譬如菴羅果 内實不毀壞 種之於大地 必成大樹王如來無漏眼 觀一切衆生 身内如來藏 如花果中實無明覆佛藏 汝等應信知 三昧智具足 一切無能壞是故我説法 開彼如來藏 疾成無上道 如果成樹王
譬如藤子之中樹 藤芽一切而可得 於根贍部咸皆有 由其種植復得生如是我見悉無餘 一切有情喩藤子 無漏最勝佛眼觀 是中備有如來體不壞是藏名有情 於中有智而不異 安住在定處寂靜 亦不動搖無所得爲彼淨故我説法 云何此等成正覺 猶如種子成大樹 當爲世間之所依


復次善男子。譬如有人持眞金像。行詣他國經由險路懼遭劫奪。裹以弊物令無識者。此人於道忽便命終。於是金像棄捐曠野。行人踐蹈咸謂不淨。得天眼者見弊物中有眞金像。即爲出之一切禮敬。
復次善男子譬如貧人。以一切寶作如來像長可肘量。是貧丈夫欲將寶像經過險路。恐其盜却即取臭穢故破弊帛。以纒其像不令人測。善男子是貧丈夫在於曠野忽然命終。如來寶像在於臭穢弊惡帛中。棄擲于地流轉曠野。行路之人往來過去踐踏跳驀。不知中有如來形像。由彼裹在臭穢帛中棄之在地。而皆厭惡豈生佛想。是時居住曠野諸天以天眼見。即告行路餘人而言。汝等丈夫此穢帛中有如來像。應當速解一切世間宜應禮敬。
如是善男子。我見衆生種種煩惱。長夜流轉生死無量。如來妙藏在其身内。儼然清淨如我無異。是故佛爲衆生説法。斷除煩惱淨如來智。轉復化導一切世間。
如是如是善男子。如來以如來眼。見一切有情如彼臭穢故帛煩惱。長於生死險道曠野之所流轉。受於無量傍生之身。彼一切有情煩惱臭穢故弊帛中。有如來體如我無異。如來爲解煩惱穢帛所纒裹故。爲諸菩薩而説妙法。云何得淨如來智見去離煩惱。得一切世間之所禮故猶如於我。
爾時世尊以偈頌曰
爾時世尊説伽他曰
譬人持金像 行詣於他國 裹以弊穢物 棄之在曠野天眼者見之 即以告衆人 去穢現眞像 一切大歡喜我天眼亦然 觀彼衆生類 惡業煩惱纒 生死備衆苦又見彼衆生 無明塵垢中 如來性不動 無能毀壞者佛既見如是 爲諸菩薩説 煩惱衆惡業 覆弊最勝身當勤淨除斷 顯出如來智 天人龍鬼神 一切所歸仰
譬如穢帛令厭惡 纒裹彼之如來體 寶像穢帛之所纒 棄於曠野險惡處諸天天眼而見已 即告行路餘人言 寶像在彼臭帛中 應當速解而恭敬我以天眼如是見 我觀一切諸有情 被煩惱帛之所纒 極受憂惱生死苦我見煩惱穢帛中 結跏趺坐如來體 安住寂然不傾動 皆無所有解脱者爲見彼已而驚悟 汝等諦聽住勝覺 一切有情法如是 於怖畏中常有佛即解彼已現佛身 彼時一切煩惱靜 是故號名於如來 人天歡喜而供養


復次善男子。譬如女人貧賤醜陋。衆人所惡而懷貴子。當爲聖王王四天下。此人不知經歴時節。常作下劣生賤子想。
復次善男子或有孤獨女人。惡形臭穢容貎醜陋如畢舍支。人所見者厭惡恐怖。止於下劣弊惡之家。偶然交通腹中懷妊。決定是爲轉輪王胎。然彼女人雖復懷妊亦曾無有如是思念。唯懷貧匱下劣之心。由心羸劣常作是念。我形醜陋寄於下劣弊惡之家。而過時日。亦不足知是何人類生於我腹。
如是善男子。如來觀察一切衆生。輪轉生死受諸苦毒。其身皆有如來寶藏。如彼女人而不覺知。是故如來普爲説法。言善男子莫自輕鄙。汝等自身皆有佛性。若勤精進滅衆過惡。則受菩薩及世尊號。化導濟度無量衆生。
如是如是善男子。一切有情無主無依。生三有中寄於下劣弊惡之舍。爲生死苦之所逼迫。然一一有情有如來界具如來藏。是彼有情不覺不知。善男子如來不令一切有情而自欺誑。佛爲説法。善男子汝等莫自欺誑。發大堅固精進之心。汝等身中皆有佛體。於其後時畢成正覺。汝今已入於菩薩數即非凡夫。久後亦墮於如來數即非菩薩。
爾時世尊以偈頌曰
爾時世尊説伽他曰
譬如貧女人 色貎甚庸陋 而懷貴相子 當爲轉輪王七寶備衆徳 王有四天下 而彼不能知 常作下劣想我觀諸衆生 嬰苦亦如是 身懷如來藏 而不自覺知是故告菩薩 愼勿自輕鄙 汝身如來藏 常有濟世明若勤修精進 不久坐道場 成最正覺道 度脱無量衆
譬如婦人無依主 形容醜惡令厭怖 寄於弊惡下劣家 或時而有王胎孕彼懷如是之胎孕 決定是爲轉輪王 其王威徳七寶圍 統領四洲爲主宰彼愚醜女曾不知 於已腹中有如是 在於賤貧弊惡舍 懷貧窮苦心憂惱我見一切諸有情 無主受於窮迫苦 在於三界中耽樂 身中法藏如胎藏如是見已告菩薩 一切有情具法性 胎中世利有光明 應生恭敬勿欺誑發堅精進以修持 不久自身成作佛 不久當坐菩提場 解脱無量倶胝衆


復次善男子。譬如鑄師鑄眞金像。既鑄成已倒置于地。外雖焦黒内像不變。開摸出像金色晃曜。
復次善男子譬如以蠟作模。或作馬形象形男形女形。泥裹其上而用火炙。銷錬眞金鑄於模内。候其冷已。是其工匠將歸舍宅。其模外爲黒泥覆弊。形状燋惡内有金像。或工匠及工匠弟子。知其模冷即壞其泥既淨持已。於須臾頃是金寶像則便清淨。
如是善男子。如來觀察一切衆生。佛藏在身衆相具足。如是觀已廣爲顯説。彼諸衆生得息清涼。以金剛慧搥破煩惱。開淨佛身如出金像。
如是如是善男子。如來以如來眠觀見一切有情。如金像模外爲煩惱泥所覆裹。於内虚沖滿有佛法無漏知寶。善男子我今觀見一切有情　悉皆如是。在菩薩衆而説妙法。若菩薩摩訶薩。若得寂靜清涼。如來爲彼有情。以金剛器仗淨其法眼。除其煩惱及隨煩惱。爲淨如來智寶藏故。善男子如來猶如持寶像者。善男子而破彼色及隨煩惱。令得解脱是名如來。善男子如來應正等覺。見一切有情如來藏。爲無邊倶胝煩惱藏中之所沈沒。爲彼有情破煩惱藏。於佛智見安立無上正等菩提。
爾時世尊以偈頌曰
爾時世尊説伽他曰
譬如大冶鑄 無量眞金像 愚者自外觀 但見焦黒土鑄師量已冷 開摸令質現 衆穢既已除 相好畫然顯我以佛眼觀 衆生類如是 煩惱淤泥中 皆有如來性授以金剛慧 搥破煩惱摸 開發如來藏 如眞金顯現如我所觀察 示語諸菩薩 汝等善受持 轉化諸群生
譬如外色泥作模 於内空虚無所有 銷錬眞金滿鑄瀉 其數或百或一千工匠之人知冷已 則破其泥現於像 泥除則淨其寶像 匠意琱琢皆成就我見一切諸有情 猶如金像在泥模 煩惱於外而蓋覆 如來之智處於内若得寂淨及清涼 前際清淨智菩薩 以法器仗而捶撃 煩惱由斯悉摧壞所有如來之佛子 猶如金像令可愛 常得天世人供養 圓滿身相具十方我見一切諸有情 如是清淨成善逝 成就善逝成佛眼 滿足無上薩婆若


爾時世尊告金剛慧菩薩摩訶薩。若出家若在家。善男子善女人。受持讀誦書寫供養。廣爲人説如來藏經。所獲功徳不可計量。
佛告金剛慧菩薩言。善男子若在家出家善男子善女人。於此如來藏經典法要。受持讀誦書寫經卷。爲他廣説得福無量。
金剛慧若有菩薩爲佛道故。勤行精進修習神通。入諸三昧欲殖徳本。供養過恒河沙現在諸佛。造過恒河沙七寶臺閣。高十由旬縱廣正等各一由旬。設七寶床敷以天繒。爲一一佛日日造立過恒河沙七寶臺閣。以用奉獻一一如來及諸菩薩聲聞大衆。以如是事普爲一切過恒河沙現在諸佛。如是次第乃至過五十恒沙衆寶臺閣。以用供養過五十恒沙現在諸佛及諸菩薩聲聞大衆。乃至無量百千萬劫。金剛慧。不如有人樂喜菩提。於如來藏經受持讀誦書寫供養乃至一譬喩者。
或有善男子善女人或餘菩薩。爲於積集如來智故。精勤供養一切如來。於一一世界。成就如是色三摩地。由此色三摩地威力。過恒河沙諸佛世界。過恒沙數倶胝那庾多現在諸佛。於一一佛所供養承事。并及菩薩聲聞僧衆。如是乃至過五十恒河沙諸佛世尊。當於和暢安樂之時。各送百千珍妙樓閣。一一量高十踰繕那。縱廣正等一踰繕那。如是一切以寶成天妙香器。散種種花成辦種種受用之具。日日如是乃至千劫。金剛慧若苾芻苾芻尼鄔波索迦鄔波斯迦。發菩提心於此如來藏經。取其一喩。或在於身或在經卷。金剛慧以此福業與前福業。如來安立百分迦羅分千分百千分倶胝分。倶胝百分。倶胝千分倶胝百千分。倶胝那庾多百千分。不及於此迦羅一分。乃至算數譬喩所不能及。
金剛慧。此善男子。於諸佛所種諸善根福雖無量。比善男子善女人所得功徳。百分不及一千分不及一。乃至算數譬喩所不能及。
金剛慧若有善男子善女人。求無上菩提者。於彼諸佛世尊并及菩薩聲聞大衆。取曼陀羅花百千斛。日日供養復滿千劫。金剛慧若餘苾芻苾芻尼鄔波索迦鄔波斯迦。發菩提心聞此如來藏經法要。乃至合掌禮敬作隨喜語。金剛慧以此勝福善根。與前善根獻花功徳。如來安立比前功徳。百分迦羅分千分無數分。不如一分。
爾時世尊重説偈言
爾時世尊説伽他曰
若人求菩提 聞持此經者 書寫而供養 乃至於一偈如來微妙藏 須臾發隨喜 當聽此正教 功徳無有量若人求菩提 住大神通力 欲供十方佛 菩薩聲聞衆其數過恒沙 億載不思議 爲一一諸佛 造立妙寶臺臺高十由旬 縱廣四十里 中施七寶座 嚴飾備衆妙敷以天繒褥 隨座各殊異 無量過恒沙 獻佛及大衆悉以此奉獻 日夜不休息 滿百千萬劫 所獲福如是慧者聞此經 能持一譬喩 而爲人解説 其福過於彼乃至於算數 譬喩所不及 衆生之所依 速成無上道菩薩諦思惟 甚深如來藏 知衆生悉有 疾成無上道
或有樂求菩提者 聞此經典而受持 乃至書寫於經卷 若能恭敬於一偈應聽彼福而無量 發生無量福徳藏 得聞如來之藏經 若能求勝菩提行以神通力住上乘 供養恭敬人中尊 并及十方聲聞衆 乃至滿足於千劫多千劫數如恒沙 超於彼數不思議 一一世間行無量 純以寶作妙樓閣其量高十踰繕那 縱廣有一踰繕那 塗香燒香而供養 於中七寶微妙座以妙繒綵敷其上 及餘妙座皆敷設 其數猶如恒河沙 一一供養於諸佛一一送彼如來所 所有刹中諸如來 其數猶如恒河沙 悉皆供養而承事若有智者聞此經 取於一喩而正行 若能受持及讀誦 此福超過前福聚有情歸依於此經 疾證於彼無上覺此如來藏相應法 若智菩薩能思惟 一切有情勝法性 速疾覺悟自然智


爾時世尊。復告金剛慧菩薩言。過去久遠無量無邊。不可思議阿僧祇劫。復過是數。爾時有佛。號常放光明王如來應供等正覺明行足善逝世間解無上士調御丈夫天人師佛世尊。
佛告金剛慧。以此得知如是法門。於諸菩薩摩訶薩成多利益。能引薩婆若智。金剛慧我念過去無量無數廣大不思議無量不可説劫　從此已後。當於是時有佛。名常放光明如來應正等覺明行圓滿善逝世間解調御士無上丈夫天人師佛婆伽梵。
金剛慧。何故名曰常放光明王。彼佛本行菩薩道時。降神母胎常放光明徹照十方千佛世界微塵等刹。
金剛慧以何因縁彼佛世尊。名常放光明金剛慧彼佛世尊常放光明。如來應正等覺爲菩薩時在母胎中。以身光明透徹干外。普照東方十佛刹土微塵等百千世界。如是照已。乃至南西北方四維上下。各十佛刹微塵等百千世界普皆照曜。金剛慧彼諸世界。由於菩薩在母胎中身光普照。而是光明令人適悦發生歡喜。
若有衆生見斯光者一切歡喜。煩惱悉滅色力具足念智成就得無礙辯。若地獄餓鬼畜生閻羅王阿修羅等見光明者。皆離惡道生天人中。若諸天人見光明者。於無上道得不退轉具五神通。若不退轉者皆得無生法忍五十功徳旋陀羅尼。
金剛慧由彼菩薩身光照故。微塵數百千世界。是中有情爲光照觸。獲大威徳色相具足。具念具慧具行具智具於辯才。是彼諸世界中一切有情。墮于地獄傍生閻魔羅界阿蘇羅趣者。由彼菩薩身光明照。光纔觸已。一切皆捨惡趣之身生於人天。是彼諸世界所有人天。由於菩薩身光照觸。皆於無上菩提。得不退轉獲五神通。是彼諸世界所有不退轉菩薩以彼菩薩身光照觸。光纔觸已悉皆成就無生法忍。各各獲得名五百功徳轉陀羅尼。
金剛慧。彼光明所照國土。皆悉嚴淨如天琉璃。黄金爲繩以界八道。種種寶樹花果茂盛香氣芬馨。微風吹動出微妙音。演暢三寶菩薩功徳根力覺道禪定解脱。衆生聞者皆得法喜。信樂堅固永離惡道。金剛慧。彼十方刹一切衆生蒙光明故。晝夜六時合掌恭敬。
如是微塵百千世界。由彼菩薩身光明照成吠瑠璃。黄金爲繩以界八道。一切寶樹八行布列。花果莊嚴色香殊異。是諸寶樹香風搖撃。從其樹出和雅悦意微妙之聲。所謂佛聲法聲僧聲菩薩聲。菩提聲根力覺分解脱等持等至之聲。由寶樹聲。彼微塵數百千界中一切有情。悉皆獲得法喜禪悦。是諸世界中所有一切有情。遠離地獄傍生閻魔羅界阿蘇羅趣。是彼菩薩在母腹中。光明如月合掌而住。晝夜六時常放光明。乃至誕生。
金剛慧。彼菩薩處胎出生。乃至成佛無餘泥洹常放光明。般泥洹後舍利塔廟亦常放光。以是因縁諸天世人。號曰常放光明王。
金剛慧是彼菩薩。亦初生已便成正覺。彼佛世尊既成佛已。而於身中常放光明。乃至般涅槃時常放光明。彼佛世尊般涅槃後。所有舍利置於塔中常放光明。金剛慧以是因縁。彼時人天號彼世尊。名爲常放光明如來。
金剛慧。常放光明王如來應供等正覺初成佛時。於其法中有一菩薩名無邊光。與二十億菩薩以爲眷屬。無邊光菩薩摩訶薩於彼佛所。問如來藏經
復次金剛慧。彼佛世尊常放光明。如來住世之時。有一菩薩名無量光。與二十倶胝菩薩以爲眷屬。是時無量光菩薩。於彼常放光明如來應正等覺。已曾問此如來藏法門。
佛爲演説。在於一坐經五十大劫。護念一切諸菩薩故。其音普告十佛世界微塵等百千佛刹。爲諸菩薩無數因縁百千譬喩。説如來藏大乘經典。
金剛慧是彼常放光明如來應正遍知。於五百劫不起于座。廣宣説此如來藏經。以種種句於法了別。無礙辯才百千譬喩。哀愍攝受彼菩薩故。是故廣演此如來藏甚深法要。於彼十方各十佛刹微塵數倶胝百千世界中。菩薩以小功力而皆警覺。
諸菩薩等聞説此經受持讀誦如説修行。除四菩薩皆已成佛。金剛慧。汝莫異觀。彼無邊光菩薩豈異人乎。即我身是。彼四菩薩未成佛者。文殊師利。觀世音。大勢至。汝金剛慧是。金剛慧。如來藏經能大饒益。若有聞者皆成佛道。
金剛慧彼中菩薩。聞此如來藏經。乃至得聞此經名號。一切漸次善根成熟。已成熟已。各於異國而成正覺。除四菩薩摩訶薩不取菩提。金剛慧勿生異念。當彼之時無量光菩薩。豈異人乎即汝身是。何以故。汝金剛慧於彼。往昔爲菩薩時名無量光。金剛慧彼佛世時。其四菩薩不取菩提者。所謂曼殊室利菩薩得大勢菩薩。觀自在菩薩則汝金剛慧。是爲第四。金剛慧如是大利益如來藏法要。菩薩摩訶薩。由聞此故佛智成就。
爾時世尊重説偈曰
爾時世尊説伽他曰
過去無數劫 佛號光明王 常放大光明 普照無量土無邊光菩薩 於佛初成道 而啓問此經 佛即爲演説其有遇最勝 而聞此經者 皆已得成佛 唯除四菩薩文殊觀世音 大勢金剛慧 此四菩薩等 皆曾聞此法金剛慧爲彼 第一神通子 時號無邊光 已曾聞此經我本求道時 師子幢佛所 亦曾受斯經 如聞説修行我因此善根 疾得成佛道 是故諸菩薩 應持説此經
昔常放光明世尊 過去之世無量劫 以身常放大光明 照曜倶胝百千界初成無上正覺已 彼時無量光菩薩 問彼世尊此法王 如是經典彼時説常彼佛時聞此經 從於彼佛而聞已 悉皆獲得勝菩提 唯除於此四菩薩得大勢及觀自在 曼殊室利爲第三 第四即汝金剛慧 當於是時聞此經昔時無量光菩薩 即是於汝金剛慧 當於彼時爲佛子我曾於先行勝行 聞此妙經之名號 從師子憧如來所 恭敬合掌聞此經我昔由此善根業 速得最勝菩提位 是故智者持此經



爾時世尊復告金剛慧菩薩言。若善男子善女人。被於業障之所纒縛。得聞此如來藏經。受持讀誦爲他敷演。由彼聞此經典讀誦受持。諷誦敷演書寫經卷。以小勤勞業障銷滅佛法現前爾時具壽慶喜白佛言。世尊若有善男子善女人纒縛業障。彼得幾佛世尊。加持説法。獲得多聞。得與如是法要相應。佛言慶喜。若善男子善女人。於百佛所得加持説法。

或有二百或三四五百。或千或二千。或三四五六七八九。或十千佛所加持説法。或有二百千。或有倶胝那庾多百千佛所。得説法聞持。慶喜若有菩薩。得此如來藏法。書寫經卷讀誦受持。思惟其義爲他廣説。而彼菩薩應作是念。我今獲得無上菩提。其人應受人天阿蘇羅供養恭敬。佛説是已唯然歡喜。

爾時世尊復説伽他曰
聞已如説行 得佛如我今 若持此經者 當禮如世尊若得此經者 是名佛法主 則爲世間護 諸佛之所歎若有持是經 是人名法王 是爲世間眼 應讃如世尊
菩薩聞此修多羅 作是思惟獲勝覺 若有人手得此經 人天禮拜應恭敬諸佛世尊大導師 稱讃彼人人中最 亦名最勝之法王 若經入干彼人手是人照曜如滿月 應受禮敬如世尊 能持法炬爲世雄 由入此經於彼手
爾時世尊説此經已。金剛慧。及諸菩薩四衆眷屬。天人乾闥婆阿修羅等。聞佛所説歡喜奉行
爾時世尊説是經已。金剛慧菩薩摩訶薩等。并諸菩薩諸大聲聞衆。人天阿蘇羅等。聞佛所説歡喜奉行
大方等如來藏經
大方廣如來藏經
